1️⃣ Egipčani – Črna dežela

Naslov: Egipčani – Črna dežela
(Audio posnetek: egipt_nil_darilo_nilu.mp3)

Egipčani so rodovitno območje imenovali Črna dežela

Opis Črne in Rdeče dežele

Zemljepisne danosti območja so le malokje na svetu tako močno vplivale na politični, gospodarski in kulturni razvoj kot v Egiptu.
Stari Egipčani so na svojo deželo gledali kot na dva dela: »črno« in »rdečo« deželo.

Črna dežela (Kemet) je bila plodna, okrog 20 kilometrov široka ob Nilu. Reka je vsako leto prinesla plast rodovitne črne zemlje, ki je omogočala obdelavo polj.
Rdeča dežela (Dešeret) je bila suha, neplodna puščava, ki je zagotavljala zaščito pred napadalci ter vir kovin in poldragih kamnov.
Ime Egipt so deželi dali stari Grki.

Letni časi in ritem življenja ob Nilu

Vse življenje na območju doline Nila je bilo odvisno od reke in njene vodnatosti. Reka je določala letni ritem prebivalcev.
Egipt ima tri letne čase:
čas poplav
čas setve
čas žetve

Vsak letni čas je imel štiri mesece po 30 dni. Na koncu leta so dodali 5 dodatnih dni, saj so opazili, da traja čas med poplavami 365 dni.
Ker je bilo poplavljanje Nila predvidljivo, ni zahtevalo zapletenih del. Vaške skupnosti so lahko samostojno izvajale potrebna opravila.

Kmetijstvo in vsakdanje življenje Egipčanov

Egipčanski kmetje (felahi) so jeseni preorali zemljo z ralom, kasneje tudi s plugom. Obdelavo pred setvijo so opravili z motikami.
Pridelek so shranjevali v žitnicah ali kaščah, narejenih iz ilovice.

Pomembna rastlina je bil papirusov trs, ki je rasel v močvirjih ob Nilu. Uporaben je bil za:
papirus
čolne
pohištvo
jadra
vrvi

Za prevoz so uporabljali osle, čolne, kasneje tudi kamele in konje.

Stran 68.

V Egiptu so pridelovali in gojili
Poljedelstvo in živinoreja

V EGIPTU SO PRIDELOVALI IN GOJILI:
– žita: pšenico, ječmen, proso
– lan
– bob, lečo, grah
– čebulo, por, buče
– smokve, datlje, granatna jabolka, murve, breskve

– govedo, osle, koze, ovce, prašiče
– gosi, race

Letni cikel Nila in delo na poljih

Junija je začel Nil počasi naraščati in postal moten. Egipčani so opazili, da je takrat Sirij, najsvetlejša zvezda v ozvezdju Velikega psa,
vzšla tik pred soncem, zato so takrat praznovali začetek novega leta.
Oktobra se je visoka voda umaknila in ljudje so se vrnili z višje ležečih področij. Uradniki so polja na novo odmerili,
kmetje pa so jih začeli pripravljati na setev.
Posevki so rasli čez zimo, za žetev pa so bili primerni od februarja do junija.

Stran 69.

Umetno namakanje in širjenje obdelovalnih površin

Kmečka opravila.

Umetno namakanje je omogočalo preživetje večjega števila prebivalcev ob Nilu. Ko število ljudi ni bilo več mogoče nahraniti samo
z naravno poplavljenimi polji, so Egipčani začeli razvijati načine umetnega dovajanja vode.

Umetno namakanje.

Pravokotno na reko so zgradili nasipe, s katerimi so ustvarili manjša poplavna polja ali bazene.
Do novo pridobljenih površin so izkopali namakalne kanale ter po njih usmerjali vodo z Nila.
Pri namakanju so si pomagali s preprostimi napravami, kot so šadufi – ročne dvigalke s vedrom,
ki so omogočale dvigovanje vode iz reke ali kanalov.

Šaduf.

Stran 70.

Državna organizacija in družba v Egiptu

Egipčani so verjeli, da sta bila državna organizacija in družbena ureditev darilo bogov.
Egipčanska družba je bila že v 5. tisočletju pr. Kr. razmeroma enotna, v 4. in 3. tisočletju pr. Kr. pa se je začela
postopno razslojevati (hierarhija). Vodstvo v skupnostih so prevzeli tisti, ki so si pridobili večje bogastvo in moč.
Ljudje so verjeli, da so takšno družbo ustanovili bogovi.

Na podlagi arheoloških najdb domnevamo, da so imele že v 4. tisočletju pr. Kr. samostojne plemenske skupnosti ob Nilu lokalne voditelje.
Ti vladarji so skrbeli za organizacijo poljedelstva, rejo živali, obrtne dejavnosti in gradnjo kompleksnejših stavb.
Postopoma so se naselbine ob Nilu začele povezovati in ob koncu 4. tisočletja pr. Kr. je nastala enotna država.

Na čelu države je bil vladar, ki so ga Egipčani imenovali faraon. Po njihovem verovanju so ga na prestol postavili bogovi
kot posrednika med življenjem na Zemlji in posmrtnim kraljestvom. Njegova glavna naloga je bila zagotavljanje harmonije
in ravnotežja v državi.
Faraon je skrbel za delovanje namakalnih sistemov, sprejemanje zakonov in ohranjanje reda, za varnost pred sovražniki,
organizacijo vojaških pohodov v sosednje države ter za splošno blagostanje prebivalcev. Ker je vladar predstavljal bogove,
so verjeli, da je zaslužen za vse, kar se zgodi v državi. Faraon je bil največji posestnik zemlje in s tem najbogatejši človek v Egiptu.

Zato je bila njegova oblast zelo velika in se je raztezala na vse prebivalce države. Faraoni so bili despoti, oblast je bila dedna
in tako so nastajale dinastije. Včasih pa so vladajočo dinastijo z oblasti odstranili vrhovni svečeniki, vojaški poveljniki
ali drugi tekmeci in ustanovili novo dinastijo.

Ker faraon ni mogel sam nadzorovati vsega, so mu pomagali številni uradniki. Najvišji uradniki so skupaj s faraonom in njegovo družino
tvorili dvor.
Najpomembnejši uradnik v državi je bil vezir. Bil je najbližji faraonov sodelavec, pogosto tudi njegov sorodnik. Bil je nadzornik
zakladnice, najvišji sodnik, nadziral je pridelavo hrane, gradbena dela in državne arhive ter opravljal številne druge pomembne naloge.
Velik vpliv v državi so imeli tudi visoki svečeniki. Svečeniki so bili ob vojski najvplivnejša skupina v Egiptu in so pogosto imeli
odločilno vlogo pri odstavitvi posameznih faraonov. Meja med svečeniki in uradniki ni bila vedno jasno določena.

Pred letom 2000 pr. Kr. je imela vojska manj pomembno vlogo, kasneje pa so se pojavili profesionalni vojaki, izurjeni za boj z lokom
in puščicami, kopjem in bojnimi vozi. Služenje v vojski je omogočalo družbeni vzpon, pomembni vojaški poveljniki pa so imeli velik
vpliv na vladarja.

Delavci. Lesene figure vojakov 2000 pr. Kr.

Stran 71.

Uradniki, svečeniki, visoki vojaški poveljniki in pisarji so pripadali premožnim družinam, zato so si lahko privoščili izobrazbo,
potrebno za opravljanje svojih funkcij.
Delo, ki so ga z ukazi določali faraon in uradniki, so izvajali trgovci, obrtniki, kmetje in sužnji. Egipčani so verjeli, da je naloga
ljudstva zagotoviti sredstva za delovanje države in udobno življenje vladajočega sloja, ta pa mora poskrbeti za pravično delitev
dobrin in hrane.
V starem Egiptu so vsa dela štela za plemenita in ugledna. Takšen družbeni red in sistem harmonije ter ravnotežja so uspeli ohraniti
dolga stoletja. Proti koncu novega kraljestva (12. stoletje pr. Kr.) pa se je sistem začel rušiti, saj je vladajoči sloj zanemarjal
ostalo prebivalstvo, ki je zaradi tega začelo izgubljati zaupanje v vladarja.
Znana je na primer stavka delavcev pri gradnji templja za Ramzesa III. v Deir el-Medini, ki niso dobili pravočasnega plačila,
zato so prenehali z delom.

Stran 72.

Ključ do znanja

Opiši posledice umetnega namakanja za življenje ljudi v Egiptu.
Utemelji trditev, da sta bili državna organizacija in družba hierarhično urejeni.
Nariši skico, ki prikazuje izvrševanje državne oblasti v Egiptu.
Ob shemi zapiši, kako je v Egiptu deloval sistem harmonije in ravnotežja.
Pojasni despotski način vladanja (pomagaj si z razlago na strani 60).

Družba v Egiptu (piramida)

Družba v Egiptu – piramida.

faraonov dvor
srednji sloj – obrtniki, trgovci, umetniki, pisarji
kmetje
sužnji

Sem na cilju? Utemelji trditev, da je Egipt darilo Nila.

